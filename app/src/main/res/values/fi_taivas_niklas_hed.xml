<?xml version="1.0" encoding="utf-8"?>
<resources>
     <string name="fi_taivas_niklas_hed">"
TUURIIN VAAN JUMALATTOMAN KOVAAN DUUNIIN

˝Koska sä lopetat sen typerän pelaamisen.˝
Niklas Hed on yksi kolmesta pelifirma Rovion perustajasta. Hän oli avainroolissa, kun AngryBirds luotiin, ja tuntee siksi änkkäreiden dna:n ehkä paremmin kuin kukaan muu. Hed kuluttaa runsaasti viihdetuotteita, jotta ymmärtäisi, mitä kilpailijat tekevät ja mitä voisi itse tehdä seuraavaksi. Hän tietää, että jokaisessa ihmisessä asuu pieni lapsi ja että me haluamme pelejä, jotka ovat ensin helppoja ja sitten syviä.
Hän tuntee meidät hyvin, mutta emme tunne häntä ollenkaan. Hed ei pyöri somessa, ei chattaile eikä yleensä vastaa sähköposteihin. Hän ei ole erakko, mutta hänellä ei ole aikaa median haastatteluihin. Mieluummin hän nauttii viihteestä tai tekee jotakin hauskaa perheensä kanssa.
Pelimaailman supertähteä ei tunnisteta, kun hän avaa Volvo XC60-maasturinsa oven ja lompsii kolmevuotiaan poikansa kanssa espoolaiseen kauppakeskukseen. Suomessa on tuhansia sellaisia Volvoja. Kukaan ei häiritse silloinkaan, kun hän hyppää veneeseen ja ajaa narraamaan kaloja Keilaniemen edustalle. Se on yksi niistä hetkistä, jolloin Niklas Hed hymyilee. Virveli heilahtaa. Vieressä kohisee Länsiväylä.
Pahin saattaa olla nyt takana.
Aikaisemmin Hed oli paljon kiireisempi; silloin kun hän oli Rovion operatiivinen johtaja. Työkaverit saattoivat keskeyttää miehen viisi kertaa matkalla työhuoneesta autohalliin. Nyt kiireet on delegoitu Harri Koposelle, takavuosien Sonera-pomolle, joka on palkattu Hedin seuraajaksi. Hed saa keskittyä nyt peleihin. Hän kysyi Koposen kuulumisia, kun tämä oli ollut talossa kuukauden.
˝En ole ehtinyt edes kusella käymään˝, Koponen virnisti ja harppoi huohottaen eteenpäin.
+
Niklas Hed ymmärsi suuren työmäärän merkityksen jo nuorena, harrastaessaan kilpauintia. Yhden kymmenyksen leikkaamiseen tarvittiin hullu rääkki, ja koko duuni saattoi mennä vessanpöntöstä alas, jos uimari tuli kipeäksi ennen kisoja.
Hedit asuivat siihen aikaan Nummelassa. Niklas seurasi ihaillen Jani Sievisen harjoittelua. Moninkertainen uinnin maailmanmestari näytti esimerkkiä ja paljasti muillekin mahdollisuudet, joita ahkeruus voi avata. Sievinen ei lintsannut yhdestäkään treenistä. Hed ei koskaan unohda esikuvansa asennetta, vaikka hänestä itsestään ei tullutkaan huipputason uimaria.

˝Pystyn oppimaan vaikka mitä, jos mua kiinnostaa˝, Hed sanoo. ˝Mutta jos mua ei kiinnosta, mun on tosi vaikea tehdä sen eteen mitään. Olen superlaiska, jos ei nappaa. Delegoin sellaiset asiat tosi nopeasti niille, jotka ehkä nauttivat niistä enemmän.˝
Nummelan uimahallilla treenatessaan Niklas Hed mietti ensimmäisen kerran, miksi ryhtyisi isona, sportiksi vai nörtiksi. Uimari alkoi kallistua nörttilinjalle, kun hänen olkapäänsä luiskahti pois paikoiltaan. Se ei tahtonut sen jälkeen pysyä kuopassaan.
Hedin äiti oli vaatealan yrittäjä. Poika piti siitä, että hänen äitinsä työskenteli kotona ja oli siellä aina, kun hän tuli koulusta. Mutta siitä hän ei pitänyt, miten ankarasti äiti joutui ponnistelemaan sesonkiaikoina, joulun ja lakkiaisten alla. Niklas sanoi äidilleen hyvin selkeästi, ettei hänestä tulisi koskaan yrittäjää. Mieli muuttui kuitenkin opiskeluvuosina.
˝Tajusin, että se on varmin keino järjestää asiat niin, että saan tehdä siistejä juttuja.˝
Niklas Hed on katunut valintaansa yhden mikrosekunnin ajan. Roviolla oli silloin paha rahapula, ja hän joutui antamaan potkut kahdellekymmenelle ihmiselle. Monista oli tullut hänen ystäviään ja monet olivat tosi hyviä työssään. Mutta:
˝Sinä lähdet. Sinä jäät. Sinä lähdet. ˝
Vuonna 2012 kipeät muistot ovat lähes unohtuneet. Rovio on sensaatio. Angry Birdsien eri versioita on ladattu yli miljardi kertaa. Rovion pääomistajat, serkukset Niklas ja Mikael Hed ja jälkimmäisen isä Kaj, ovat onnistuneet rakentamaan markkinointijohtaja Peter Vesterbackan tuella Roviosta oikean firman, joka on valmis listautumaan pörssiin ja kasvamaan hyvinkin suureksi. Espoon Keilarannassa sijaitsevassa päämajassa työskentelee nyt jo yli 500 ihmistä.
Niklas Hedin mukaan Rovion menestys ei perustu tuuriin vaan ˝jumalattoman kovaan duuniin˝. Ennen Angry Birdsin läpimurtoa Hed ja hänen kaverinsa tekivät useita kymmeniä suuria virheitä ja tuhansia pieniä.
˝Niistähän sä opit, kun teilaat. Pakko niitä on ottaa kantapään kautta. Tämä talo on rakennettu suolle, perkele.˝
Toinen keino on keskittää ajatukset mahdollisuuksiin. Roviossa tällainen ajattelu on johtanut hätkähdyttäviin tehoihin uuden luomisessa. Hedin mukaan yhtiö on löytänyt menetelmiä, joiden avulla samasta porukasta saadaan kymmenkertainen määrä ideoita. Tunnin brainstorm riittää pitkälle. Sen aikana pystytään luomaan kymmenen uutta peli-ideaa, jos tiimi luottaa intuitioon ja keskittyy juttuihin, jotka sytyttävät.
Hedin mukaan Rovion johtohahmot ovat hyvin tavallisia tyyppejä - ehkä vain vähän ahkerampia, kunnianhimoisempia ja itsepäisempiä. Voimakkaat persoonat järjestävät kiivaita ja viihdyttäviä väittelyitä, jotka eivät johda heti päätökseen. Omistajat haastavat toisiaan, mutta leppyvät nopeasti. Pitkään vihoitteluun ei ole aikaa.
˝Seuraava matsi on jo alkamassa.˝
+
Rovion ensimmäinen erä oli hyvin, hyvin vaatimaton.
Teknillisessä korkeakoulussa tietotekniikan opinnot aloittanut Niklas Hed ja hänen kaverinsa Jarno Väkeväinen ja Kim Dikert osallistuivat Nokian ja HP:n sponsoroimaan mobiilipelikilpailuun ja voittivat sen. Vuosi oli 2003 ja pelin nimi King ofthe Cabbage World Se oli reaaliaikainen moninpeli, jonka sankareita olivat räjähteitä väistelevät myyrät.

Myyräpelin ympärille muodostettiin Relude-yhtiö, joka käynnistettiin kolmen osakkaan voimin. Jokainen laittoi Reludeen kolme tonnia alkupääomaa. Opiskelut jäivät, koska Relude tarjosi paljon jännittävämpiä elämyksiä.
Mikael Hed tuli yhtiöön mukaan vuonna 2005, ja hänen isänsä Kaj vuotta myöhemmin. Kaj Hed sijoitti firmaan miljoona euroa, mutta ei poikansa tai veljenpoikansa takia vaan siksi, että hän näki mahdollisuuden, joka perustui mobiililaitteiden räjähdysmäiseen kasvuun. Yhtiöön palkattiin 30 työntekijää. Nimi vaihdettiin Rovio Mobileksi.
Pääomaruiskeen ja uusien ihmisten sytyttämä innostus lässähti kuitenkin nopeasti.
Rovion pelit saivat hyviä arvioita, mutta kaupallisesti projektit olivat pettymyksiä. Rovio teki myös alihankintaa Nokialle ja pelialan jättiläisille Electronic Artsille ja Vivendille, mutta niissäkin hankkeissa tilaajat voittivat toimittajan kustannuksella.
˝Muistan, kun lokalisoimme yhtä Nokian peliä 67 kielelle˝, Niklas Hed kertoo. ˝Arabian kohdalla meinasin ampua itseni. Jälkeenpäin kuulin, että Nokialla oli parinkymmenen hengen tiimi, joka oli erikoistunut arabian kieliversiohin.˝
Hedit eivät malttaneet antaa huonoa laatua eteenpäin, vaikka olisi pitänyt. Projektien kannattavuus kärsi kunnianhimon takia. Budjetit pettivät. Yritys teki turskaa, kulutti enemmän kuin tuotti. Kärsimättömimmät kaverit lähtivät pois.
2000-luvun ensimmäisellä vuosikymmenellä pienet pelitalot olivat naurettavia nappuloita suuressa pelissä, jota hallitsivat teleoperaattorit. Pelifirmat menivät lakki kourassa operaattoreiden puheille. Mahtavat ostajat käyttäytyivät kuin idiootit.

˝Niiden kanssa piti olla tietenkin hemmetin hyvissä väleissä. Piti nuolla portinvartijoiden persettä, rällätä niiden kanssa ja ryypätä. Periaatteessa se oli aika helppoa. Mutta ongelma oli se, että niitä oli niin paljon. Niitä oli 200.˝
Alan ekosysteemi oli sairas. Operaattorit vaativat, että pelit toimivat kaikissa mahdollisissa laitteissa (niitä oli 2 000) ja rohmusivat itselleen 70 prosenttia pelien tuloista. Oli vain ajan kysymys, koska tällainen järjestelmä romahtaa. Turhautuneet Hedit tekivät omat johtopäätöksensä ja valitsivat niin sanotun ruutanastrategian. Rovio meni talviunille. Yhtiö kutistui pienimmillään 12 henkeen.
Sitten tuli Apple ja tarjosi mallin, joka oli kuin paratiisi. Apple miettisi kaiken, hoitaisi kaiken ja ottaisi vain 30 prosentin provision. Kaikki esteet oli minimoitu heti kättelyssä. Ei enää salaisia kädenpuristuksia, ei saunailtoja, ei ryypyn ryyppyä. Tarvittiin vain parhaat tuotteet ja taito markkinoida niitä. Mutta kilpailu olisi hullua: satatuhatta applikaatiota.
Rovio näki mahdollisuuden. Se valitsi supertehokkuuden strategian. Hedit päättivät kehittää 12-15 peliä, käyttää jokaiseen 25-40 000 euroa ja katsoa, mikä lähtisi lentämään. Angry Birds oli sarjan ensimmäinen. Pelin budjetti kuitenkin petti: rahaa oli poltettu jo 50 000 euroa, eikä siitä tuntunut tulevan kunnon peliä.
˝Tuntuma ei ollut hyvä˝, Hed sanoo.	[N,
Lintujen laukaisuun käytettävää ritsaa piti tviikata, säätää. Lintujen, sikojen ja kivien kimpoilua analysoitiin äärimmäisen tarkasti, jotta kimmoisuuden kertoimet saatiin kohdalleen. Alussa Angry Birdsit myös nykivät. Demovaiheen kolmen ruudun sekuntinopeus saatiin kiihdytettyä lopulta 30 ruutuun, mikä takasi täydellisen sulavat liikkeet.
˝Tiesimme, että jos jättäisimme peliin yhdenkään bugin, siitä seuraisi heti kuula kalloon. Seuraavaa tilaisuutta ei tulisi. Siksi viilasimme yksityiskohtia uudestaan, uudestaan, uudestaan. Pyrimme poistamaan kaikki hidasteet, jotka tarjoavat syyn irrottautua pelistä.˝
Hahmoista roviolaiset tykkäsivät paljon. Se oli vielä yksi peli muiden joukossa, paitsi että he pelasivat sitä perkeleesti. Eräissä kotibileissä Niklas Hedin kännykkään asennettu testiversio päätyi hänen kaverinsa tyttöystävälle. Parin tunnin kuluttua Hed alkoi kaipaamaan kännykkäänsä. Ensin hän ajatteli, että nainen oli kohtelias. Siitä ei ollut kuitenkaan kysymys:
˝Hitto tää on koukuttava˝, nainen sanoi. ˝Voinks mä jatkaa vielä?˝
˝Anna nyt vaan se puhelin takaisin˝, hänen poikaystävänsä kuittasi.
Tavallinen nuori nainen jäi kiinni kännykkäpeliin ja pääsi siitä irti vasta, kun oli pakko. Se oli kova juttu. Niklas Hed tiesi, että Rovio oli löytänyt hitin ainekset.
Angry Birds julkaistiin joulukuussa 2009 ja se nousi Yhdysvaltojen listaykköseksi toukokuussa 2010. Samana keväänä Rovio esitteli Game Connect -tapahtumassa Angry Birdsiä ja rakensi pienen esittelythän, joka oli tuunattu lintujen tyylillä. Niklas Hedin sähköposti täyttyi pian tapahtuman jälkeen tiedusteluista ja tilauksista.
˝Kaikki tajusivat, mistä oli kysymys. Nyt vittu juostaan!˝
+
Rovion pojat ja tytöt juoksevat edelleen kovaa. He saivat jonkin verran etumatkaa, koska mobiilipelien grafiikan ohjelmointi on vaikeaa. Niklas Hed sanoo, etteivät he ole pysähtyneet vielä kertaakaan juhlimaan kunnolla. He eivät ole vielä tavoitteessa.
Get Keep. Monetize without selling. Hanki. Pidä. Rahasta myymättä.

Siinä ovat Rovion kovat arvot, ja tämä on vasta alkua. Hedin ja kumppaneiden visiona on tarjota ˝hienoja laatukokemuksia koko maailman faneille˝ Jos he onnistuvat siinä oikein hyvin, heistä voi tulla maailman suurin viihdebrändi, suurempi kuin Disney. Mutta se on mahdollinen seuraus eikä virallinen tavoite.
˝Rima pitää asettaa niin ylös kuin mahdollista˝, Hed sanoo, punnertaa tuolin käsinojilla ja taittaa polvet alleen tuolille.
˝Ei mulla ole aikaa jäädä hihkumaan sitä, että meistä tulee vähän isompi kuin muumi. En vähättele muumeja yhtään - niillä on hieno tarina - mutta meillä on toisenlaiset tavoitteet.˝
Hed uskoo, että Roviolla on vielä paljon annettavaa. Paineet ovat kuitenkin suuret. Kyynikot epäilevät, että änkkärihuuma jäähtyy, eikä sen jälkeen tule enää toista. Tai että Rovion suomalaiset eivät osaa menestyä ja myyvät hätäpäissään yhtiönsä pois heti, kun ensimmäinen taitekohta koittaa. Nyt siitä saisi monta miljardia.
Niklas Hed torjuu tällaisen huolen. Jos niin olisi, Rovio olisi myyty jo viisi kertaa.
˝Paineet ovat kovat, mutta fanien suuntaan eikä kyynikoiden. Mutta totta kai haluamme näyttää myös heille närhen munat.˝
Myynnistä kyllä neuvoteltiin, kun Rovio oli pienempi. Keskustelujen toiset osapuolet olivat paljon isompia. Palavereissa kuitenkin selvisi, että liitto isojen yhtiöiden kanssa hidastaisi Roviota. Joku toinen kirjoittaisi säännöt.
Hedit ymmärsivät, että uuteen kuvioon olisi vaikea luoda sellaisia olosuhteita, joissa samaa tekemistä voitaisiin jatkaa yhtä hyvillä fiiliksillä kuin ennen. He tunnustivat tämän: olemme itsekkäitä paskiaisia. Mikä on kaikkein tärkeintä? Siisti tekeminen. Mikä voisi olla siistimpää kuin tämä? Tuskin mikään. Tai mitä Niklas Hed tekisi kymmenellä rahalla, kun hän saattaa tulevaisuudessa saada kaksikymmentä rahaa? Tai kaksi, jos huonosti käy. Sekin olisi enemmän kuin hän koskaan tarvitsee.
Itsenäisyys ei poista yhtiön omistajien huolia, ei tietenkään.
Niklas Hed on hyvin huolissaan etenkin siitä, pystyykö Rovio säilyttämään yrittäjämäisen luonteensa, kun se kasvaa. Tulevaisuudessa hän haluaisi luoda uuden pelin, joka olisi viiden tähden elämys ja yhtä kova hitti kuin Angry Birds. Toinen unelma on oppimisen tueksi kehitettävä edu-applikaatio, joka olisi viihdyttävyydessään ja koukuttavuudessaan mullistava tapaus.
˝Se olisi kuin aikakone. Kaksi tuntia meni, hemmetti - onko jo ruoka-aika?˝
Maailman paras viihteellinen opetusmateriaali on vielä vaikeampi haaste kuin hyvän pelin rakentaminen. Hedillä on paljon muitakin kiinnostavia ideoita. Hän näkee heikkouksia esimerkiksi Netflixin, YouTuben ja Facebookin kaltaisissa palveluissa. Kaikki on mahdollista. Joku suomalainen saattaa vielä iskeä niidenkin kimppuun.
+
Suomi on hyvä tukikohta Roviolle.
Tekniikan, viihteen ja markkinoinnin yhdistäminen on vaikea laji. Niklas Hed on kuitenkin nähnyt, että suomalaisten hallitsema tiimi osaa sen. Suurimman kunnian änkkäreistä ansaitsevat Hedien lisäksi sellaiset nimet kuin Tuomas Erikoinen, Jaakko Iisalo, Tuomo Lehtinen, Raine Mäki, Ari Pulkkinen ja Miika Virtanen.
˝Suomalaiset kasvatetaan luovaan ajatteluun˝, Niklas Hed sanoo. ˝Kiinalaiset on koulutettu siihen, että älä ajattele. Mobiilipelien puolella me piestään ruotsalaisetkin ihan kuusi nolla.˝

Koulutus on suuri voimavara. Hyvä esimerkki koulutuksen voimasta on Kajaani, jonka piti kuolla surkeuteen, kun se menetti paperitehtaansa. Kainuun hiljaisista amisnörteistä ryhdyttiin kuitenkin kasvattamaan pelintekijöitä, ja tulokset ovat olleet lupaavia. Pimeyskin on saattanut kääntyä eduksemme. Nuoret nyhräävät sisällä viihteen ääressä, koska ulkona on kylmää ja pimeää. Heillä on luovaa mielikuvitusta, koska he lukevat paljon.
Pelialalle syntyy nyt paljon pieniä yrityksiä. Ala työllistää jo lähes 2 500 suomalaista, yhtä paljon kuin yksi suurenpuoleinen pörssiyhtiö. Niklas Hed uskoo, että peleistä ja muusta sovelluskehityksestä tulee kuin tuleekin uusi Nokia, jota tänne on niin kovasti kaivattu.
˝Se ei kuitenkaan synny yhteen jättiyritykseen vaan hajautuu muutamaan suureen firmaan ja moniin pienempiin.˝
Hed ennustaa, että kymmenen vuoden kuluttua pelibisneksestä leipänsä ansaitseva suomalaisten joukko on kasvanut nelinkertaiseksi. Kun muiden digitaalisten palvelujen kehittäjät lasketaan mukaan, porukka voi - toivottavasti - kasvaa 50 000 ihmiseen.
Nokia ei koskaan työllistänyt niin monta suomalaista.


         "
    </string>
</resources>